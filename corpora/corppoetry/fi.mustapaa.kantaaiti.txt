Ylitse areenan käy suhiseva tuuli,
kuuma ja tunkkainen.
Hevonen kapinen ja huohottava muuli
juoksevat vavisten.
Ne härkä vimmoissaan
sarviinsa seivästää
ja veri punaa maan.

Nyt nähdään neitonen
kuin kaino lilja kedon,
nymfien kaltainen, vain hiukset verhonaan,
ja nähdään taampana löyhkäävä luola pedon,
tiikerin nälkäisen.
Nyt luola avataan. Ja silkkiliikkein mataa
ohitse metan, ohi spiran, rataa
kiihkeä peto. Neito alaston
kuin Genetrix, kuin kantaäiti on,
kuin Rooman emo, Rea Silvia.

Ja Caesar hengittää verisen leikin hurmaa,
kun syöksyyn kimpoaa tiikeri raivoisa
ja purren, raadellen maan kainon Emon surmaa.
Taputtaa hilpeä Caesar ja Rooman kansa
näin kätten läiskeeseen haudaten kantajansa.
