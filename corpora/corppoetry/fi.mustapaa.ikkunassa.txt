Minä istuin ikkunassa
ja pilviä katselin.
Sysimustat vaunut vierivät
yli Helsingin kaupungin.

Sysimustat vaunut vierivät:
näin tuulten ajavan.
Ja peräistuimella
oli varjo saatanan.

Minä käännyin ikkunasta
pimeään tupaan päin:
pyhän Jumalan enkelin seisovan
edessäni näin.

Silmissäsi ikkunan kuva
oli aivan valkoinen.
Minä istuin ikkunassa
sinua katsellen.
